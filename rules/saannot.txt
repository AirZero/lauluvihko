\section{Säännöt}
Mitkä ovat sitsit?
Sitsit (sitning, sitsfest tai sitsparty) ovat perinteinen akateeminen illanvietto ja vanha pohjoismaalainen perinne syödä ja juoda sekä samanaikaisesti ylistää elämän iloja laulamalla. Illanvietto koostuu hyvän ruoan ja kursailemattoman alkoholinkäytön lisäksi pitkälti yhteislaulujen laulamisesta. Sitseille on luotu käyttäytymissäännöt, joihin jokaisen juhlijan on hyvä tutustua sitsien sujuvuuden takaamiseksi. Sitseillä on yksi tai useampia toastmastereita eli toasteja, jotka toimivat esilaulajina, ohjaavat tilaisuuden kulkua ja määräävät rangaistukset sääntöjen rikkojille.
Sitsien säännöt:

Sitseille tulee pukeutua teeman mukaisella tavalla.
Sitseillä on yleensä jokin teema, jota osallistujien tulee noudattaa pukeutumisessaan parhaansa mukaan.

Sitseiltä ei myöhästytä.
Myöhästyjiä rangaistaan kohdan 10 mukaisesti.

Pöytään istutaan vasta toastmasterin luvalla.
Toastmaster antaa luvan pöydän ääreen istumiseen ja ruokailun aloittamiseen. Hän myös kertaa sitsien säännöt tilaisuuden alkajaisiksi.

Sitseillä toastmasterin sana on laki.
Toastmasterin soittaessa sitsikelloa kaikki hiljenevät kuuntelemaan hänen antamiaan ohjeita, joita juhlijoiden tulee noudattaa tinkimättömästi. Väliajoilla toastmasterille voi esittää pyyntöjä laulujen tai illan kulun suhteen.

Pöydästä ei saa nousta ilman toastmasterin lupaa.
Toastmaster antaa luvan pöydän äärestä nousemiseen sekä määrää tauot ja niiden kestot.

Sitseillä on vain herrasmiehiä.
Sitseillä miehet käyttäytyvät herrasmiesmäisesti ennen kaikkea pöytäaveciaan kohtaan. Mies löytää pöytäavecinsa oikealta puoleltaan.

Skoolaus sujuu perinteisen järjestyksen mukaan.
Miehet skoolaavat ensin oikealle, sitten vasemmalle ja viimeiseksi eteen. Naiset skoolaavat vastaavasti ensin vasemmalle, sitten oikealle ja viimeiseksi eteen. Laseja ei kilistetä. Ainakin ensimmäinen snapsi juodaan kerralla loppuun.

Haastettaessa noustaan ja vastataan laululla.
Jos sitseillä kajahtaa haaste, joka koskee sinua (esim. kaikkia dumppareita koskee kutsu ?Dumppi på bordet, vi vill ha Dumppi på bordet..?), oikea tapa vastata on nousta seisomaan (tuolille) ja esittää laulu.

Suosionosoitukset:
Sitseillä suosionosoituksia ei anneta käsiä yhteen taputtamalla. Suosionosoituksia voi antaa hakkaamalla kämmeniä pöytään kohtuullisella voimakkuudella.

Sääntöjen rikkomisesta seuraa ankaria rangaistuksia.
